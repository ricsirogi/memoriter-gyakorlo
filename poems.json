{
  "Homérosz": {
    "Odüsszeia": "Férfiuról szólj nékem, Múzsa, ki sokfele bolygott\ns hosszan hányódott, földúlván szentfalu Tróját,\nsok nép városait, s eszejárását kitanulta,\ns tengeren is sok erős gyötrelmet tűrt a szivében,\nmenteni vágyva saját lelkét, társak hazatértét."
  },
  "Anakreón": {
    "Gyűlölöm": "Gyűlölöm azt, aki telt kupa mellett, bort iszogatván,\nháborut emleget és lélekölő viadalt.\nS kedvelem azt, aki bölcs és Aphrodité meg a Múzsák\nszép adományairól zengve szeretni tanít."
  },
  "Catullus": {
    "Gyűlölök és szeretek": "Gyűlölök és szeretek. Miért? Nem tudom én se, de érzem:\nígy van ez, és a szívem élve keresztre feszít."
  },
  "Nyelvemlék": {
    "Halotti beszéd és könyörgés": "Látjátuk feleim szümtükhel, mik vogymuk: isa, por es homou vogymuk. Menyi milosztben terümtevé elevé miü isëmüköt Ádámot, es odutta volá neki paradicsumot házoá.",
    "Ómagyar Mária-siralom": "Volék sirolm tudotlon.\nSirolmol sepedek,\nbúol oszuk, epedek.\n\nVálaszt világumtúl\nzsidou, fiodumtúl,\nézes ürümemtűl.\n\nÓ én ézes urodum,\neggyen-egy fiodum,\nsirou anyát teküncsed,\nbuabeleül kinyuhhad!\n\nSzemem künyüel árad,\njunhum búol fárad.\nTe vérüd hullottya\nÉn junhum olélottya.\n\nVilág világa,\nvirágnak virága!\nkeserüen kinzatul,\nvos szegekkel veretül."
  },
  "Janus Pannonius": {
    "Pannónia dícsérete": "Eddig Itália földjén termettek csak a könyvek,\n  S most Pannónia is ontja a szép dalokat.\nSokra becsülnek már, a hazám is büszke lehet rám,\n  Szellemem egyre dicsőbb, s általa híres e föld!"
  },
  "Balassi Bálint": {
    "Egy katonaének": "Vitézek, mi lehet ez széles föld felett szebb dolog az végeknél?\nHolott kikeletkor az sok szép madár szól,kivel ember ugyan él;\nMező jó illatot, az ég szép harmatot ád, ki kedves mindennél.\n\nEllenség hírére vitézeknek szíve gyakorta ott felbuzdul,\nSőt azon kívül is, csak jó kedvébűl is vitéz próbálni indul,\nHolott sebesedik, öl, fog, vitézkedik, homlokán vér lecsordul.\n\nAz jó hírért, névért s az szép tisztességért ők mindent hátra hadnak,\nEmberségről példát, vitézségről formát mindeneknek ők adnak,\nMidőn, mint jó rárók, mezőn széllyel járók, vagdalkoznak, futtatnak.\n\nÓh, végbelieknek, ifjú vitézeknek dicséretes serege!\nKiknek ez világon szerteszerént vagyon mindeneknél jó neve,\nMint sok fát gyümölccsel, sok jó szerencsékkel áldjon Isten mezőkbe!",
    "Adj már csendességet...": "Adj már csendességet, lelki békességet, mennybéli Úr!\nBujdosó elmémet ódd bútól szívemet, kit sok kín fúr!\n\nSok ideje immár, hogy lelkem szomjan vár mentségére,\nŐrizd, ne hadd, ébreszd, haragod ne gerjeszd vesztségére!\n\nNem kicsiny munkával, fiad halálával váltottál meg,\nKinek érdeméért most is szükségemet teljesíts meg!"
  },
  "Csokonai Vitéz Mihály": {
    "Tartózkodó kérelem": "A hatalmas szerelemnek\nMegemésztő tüze bánt.\nTe lehetsz írja sebemnek,\nGyönyörű kis tulipánt!\n\nSzemeid szép ragyogása\nEleven hajnali tűz,\nAjakid harmatozása\nSok ezer gondot elűz.\n\nTeljesítsd angyali szókkal,\nSzeretőd amire kért:\nEzer ambrózia csókkal\nFizetek válaszodért.",
    "A Reményhez": "Főldiekkel játszó\n  Égi tűnemény,\nIstenségnek látszó\n  Csalfa, vak Remény!\nKit teremt magának\n  A boldogtalan,\nS mint védangyalának,\n  Bókol úntalan.\nSíma száddal mit kecsegtetsz?\n  Mért nevetsz felém?\nKétes kedvet mért csepegtetsz\n  Még most is belém?\nCsak maradj magadnak!\n  Biztatóm valál;\nHittem szép szavadnak:\n  Mégis megcsalál.\n\nKertem nárcisokkal\n  Végig űltetéd;\nCsörgő patakokkal\n  Fáim éltetéd;\nRám ezer virággal\n  Szórtad a tavaszt\nS égi boldogsággal\n  Fűszerezted azt.\nGondolatim minden reggel,\n  Mint a fürge méh,\nRepkedtek a friss meleggel\n  Rózsáim felé.\nEgy híjját esmértem\n  Örömimnek még:\nLilla szívét kértem;\n  S megadá az ég.\n\nJaj, de friss rózsáim\n  Elhervadtanak;\nForrásim, zőld fáim\n  Kiszáradtanak;\nTavaszom, vígságom\n  Téli búra vált;\nRégi jó világom\n  Méltatlanra szállt.\nÓh! csak Lillát hagytad volna\n  Csak magát nekem:\nMost panaszra nem hajolna\n  Gyászos énekem.\nKarja közt a búkat\n  Elfelejteném,\nS a gyöngykoszorúkat\n  Nem irígyleném.\n\nHagyj el, óh Reménység!\n  Hagyj el engemet;\nMert ez a keménység\n  Úgyis eltemet.\nÉrzem: e kétségbe\n  Volt erőm elhágy,\nFáradt lelkem égbe,\n  Testem főldbe vágy.\nNékem már a rét hímetlen,\n  A mező kisűlt,\nA zengő liget kietlen,\n  A nap éjre dűlt.\nBájoló lágy trillák!\n  Tarka képzetek!\nKedv! Remények! Lillák!\n  Isten véletek!"
  },
  "Berzenyi Dániel": {
    "A közelítő tél": "Hervad már a ligetünk, s díszei hullanak,\nTarlott bokrai közt sárga levél zörög.\nnincs rózsás labyrinth, s balzsamos illatok\nKözt nem lengedez a Zephyr",
    "A magyarokhoz (I.)": "Romlásnak indult hajdan erős magyar!\nNem látod, Árpád vére miként fajul?\n  Nem látod a bosszús egeknek\nOstorait nyomorult házadon?",
    "Osztályrészem": "Partra szállottam, Levonom vitorlám.\nA szelek mérgét nemesen kiálltam.\nSok Charybdis közt, sok ezer veszélyben\nIzzada orcám."
  },
  "Kölcsey Ferenc": {
    "Hymnus": "Isten, áldd meg a magyart\nJó kedvvel, bőséggel,\nNyújts feléje védő kart,\nHa küzd ellenséggel;\nBal sors akit régen tép,\nHozz rá víg esztendőt,\nMegbünhödte már e nép\nA multat s jövendőt!\n\nŐseinket felhozád\nKárpát szent bércére,\nÁltalad nyert szép hazát\nBendegúznak vére.\nS merre zúgnak habjai\nTiszának, Dunának,\nÁrpád hős magzatjai\nFelvirágozának.\n\nÉrtünk Kunság mezein\nÉrt kalászt lengettél,\nTokaj szőlővesszein\nNektárt csepegtettél.\nZászlónk gyakran plántálád\nVad török sáncára,\nS nyögte Mátyás bús hadát\nBécsnek büszke vára.\n\nHajh, de bűneink miatt\nGyúlt harag kebledben,\nS elsújtád villámidat\nDörgő fellegedben,\nMost rabló mongol nyilát\nZúgattad felettünk,\nMajd töröktől rabigát\nVállainkra vettünk.\n\nHányszor zengett ajkain\nOzman vad népének\nVert hadunk csonthalmain\nGyőzedelmi ének!\nHányszor támadt tenfiad\nSzép hazám kebledre,\nS lettél magzatod miatt\nMagzatod hamvvedre!\n\nBújt az üldözött s felé\nKard nyúl barlangjában,\nSzerte nézett s nem lelé\nHonját a hazában,\nBércre hág és völgybe száll,\nBú s kétség mellette,\nVérözön lábainál,\nS lángtenger fölette.\n\nVár állott, most kőhalom,\nKedv s öröm röpkedtek,\nHalálhörgés, siralom\nZajlik már helyettek.\nS ah, szabadság nem virúl\nA holtnak véréből,\nKínzó rabság könnye hull\nÁrvánk hő szeméből!\n\nSzánd meg Isten a magyart\nKit vészek hányának,\nNyújts feléje védő kart\nTengerén kínjának.\nBal sors akit régen tép,\nHozz rá víg esztendőt,\nMegbünhödte már e nép\nA multat s jövendőt!",
    "Huszt": "Bús düledékeiden, Husztnak romvára megállék;\nCsend vala, felleg alól szállt fel az éjjeli hold.\nSzél kele most, mint sír szele kél; s a csarnok elontott\nOszlopi közt lebegő rémalak inte felém.\n\nÉs mond: Honfi, mit ér epedő kebel e romok ormán?\nRégi kor árnya felé visszamerengni mit ér?\nMessze jövendővel komolyan vess öszve jelenkort;\nHass, alkoss, gyarapíts: s a haza fényre derűl!",
    "Emkéklapra": "Négy szócskát üzenek, vésd jól kebeledbe, s fiadnak\nHagyd örökűl ha kihúnysz: A HAZA MINDEN ELŐTT.",
    "Zrínyi második éneke": "Te lásd meg, ó sors, szenvedő hazámat,\nVérkönnyel ázva nyög feléd!\nMert kánya, kígyó, féreg egyre támad,\nÉs marja, rágja kebelét.\nA méreg ég, és ömlik mély sebére,\nS ő védtelen küzd egyedűl,\nHatalmas, ó légy gyámja, légy vezére,\nVagy itt az óra, s végveszélybe dűl!\n\nTörvényem él. Hazád őrcsillagzatja\nSzülötti bűnein leszáll;\nSzelíd sugárit többé nem nyugtatja\nAz ősz apák sírhalminál.\nÉs más hon áll a négy folyam partjára,\nMás szózat és más keblü nép;\nS szebb arcot ölt e föld kies határa,\nHogy kedvre gyúl, ki bájkörébe lép"
  },
  "Vörösmarthy Mihály": {
    "Szózat": "Hazádnak rendületlenűl\nLégy híve, oh magyar;\nBölcsőd az s majdan sírod is,\nMely ápol s eltakar.\n\nA nagy világon e kivűl\nNincsen számodra hely;\nÁldjon vagy verjen sors keze;\nItt élned, halnod kell.\n\nEz a föld, melyen annyiszor\nApáid vére folyt;\nEz, melyhez minden szent nevet\nEgy ezredév csatolt.\n\nItt küzdtenek honért a hős\nÁrpádnak hadai;\nItt törtek össze rabigát\nHunyadnak karjai.\n\nSzabadság! itten hordozák\nVéres zászlóidat,\nS elhulltanak legjobbjaink\nA hosszu harc alatt.\n\nÉs annyi balszerencse közt,\nOly sok viszály után,\nMegfogyva bár, de törve nem,\nÉl nemzet e hazán.\n\nS népek hazája, nagy világ!\nHozzád bátran kiált:\n'Egy ezredévi szenvedés\nKér éltet vagy halált!'\n\nAz nem lehet hogy annyi szív\nHiában onta vért,\nS keservben annyi hű kebel\nSzakadt meg a honért.\n\nAz nem lehet, hogy ész, erő,\nÉs oly szent akarat\nHiába sorvadozzanak\nEgy átoksúly alatt.\n\nMég jőni kell, még jőni fog\nEgy jobb kor, mely után\nBuzgó imádság epedez\nSzázezrek ajakán.\n\nVagy jőni fog, ha jőni kell,\nA nagyszerű halál,\nHol a temetkezés fölött\nEgy ország vérben áll.\n\nS a sírt, hol nemzet sűlyed el,\nNépek veszik körűl,\nS az ember millióinak\nSzemében gyászköny űl.\n\nLégy híve rendületlenűl\nHazádnak, oh magyar:\nEz éltetőd, s ha elbukál,\nHantjával ez takar.\n\nA nagy világon e kivűl\nNincsen számodra hely;\nÁldjon vagy verjen sors keze:\nItt élned, halnod kell.",
    "Gondolatok a könyvtárban": "Országok rongya! könyvtár a neved,\nDe hát hol a könyv mely célhoz vezet?\nHol a nagyobb rész boldogsága? - Ment-e\nA könyvek által a világ elébb?\n\nElőttünk egy nemzetnek sorsa áll.\nHa azt kivíttuk a mély sülyedésből\nS a szellemharcok tiszta sugaránál\nOlyan magasra tettük, mint lehet,\nMondhatjuk, térvén őseink porához:\nKöszönjük élet! áldomásidat,\nEz jó mulatság, férfi munka volt!",
    "Előszó": "Midőn ezt írtam, tiszta volt az ég.\nZöld ág virított a föld ormain.\nMunkában élt az ember mint a hangya:\nKüzdött a kéz, a szellem működött,\nLángolt a gondos ész, a szív remélt,\nS a béke izzadt homlokát törölvén\nMeghozni készült a legszebb jutalmat,\nAz emberüdvöt, melyért fáradott.\nÜnnepre fordúlt a természet, ami\nSzép és jeles volt benne, megjelent.\n\nMost tél van és csend és hó és halál.\nA föld megőszült;\nNem hajszálanként, mint a boldog ember,\nEgyszerre őszült az meg, mint az isten,\nKi megteremtvén a világot, embert,\nE félig istent, félig állatot,\nElborzadott a zordon mű felett\nÉs bánatában ősz lett és öreg."
  },
  "Petőfi Sándor": {
    "A bánat? egy nagy oceán...": "A bánat? egy nagy oceán.\nS az öröm?\nAz oceán kis gyöngye. Talán,\nMire fölhozom, össze is töröm.",
    "Fa leszek, ha...": "Fa leszek, ha fának vagy virága.\nHa harmat vagy: én virág leszek.\nHarmat leszek, ha te napsugár vagy...\nCsak, hogy lényink egyesüljenek.\n\nHa, leányka, te vagy a mennyország:\nAkkor én csillagá változom.\nHa, leányka, te vagy a pokol: (hogy\nEgyesüljünk) én elkárhozom.",
    "A XIX. század költői": "Ne fogjon senki könnyelműen\nA húrok pengetésihez!\nNagy munkát vállal az magára,\nKi most kezébe lantot vesz.\nHa nem tudsz mást, mint eldalolni\nSaját fájdalmad s örömed:\nNincs rád szüksége a világnak,\nS azért a szent fát félretedd.\n\nPusztában bujdosunk, mint hajdan\nNépével Mózes bujdosott,\nS követte, melyet isten külde\nVezérül, a lángoszlopot.\nUjabb időkben isten ilyen\nLángoszlopoknak rendelé\nA költőket, hogy ők vezessék\nA népet Kánaán felé.\n\nHa majd a bőség kosarából\nMindenki egyaránt vehet,\nHa majd a jognak asztalánál\nMind egyaránt foglal helyet,\nHa majd a szellem napvilága\nRagyog minden ház ablakán:\nAkkor mondhatjuk, hogy megálljunk,\nMert itt van már a Kánaán!"
  },
  "Arany János": {
    "Toldi estéje": "Őszbe csavarodott a természet feje,\nDérré vált a harmat, hull a fák levele,\nRövidebb, rövidebb lesz a napnak útja,\nÉs hosszúkat alszik rá, midőn megfutja.\nMegpihen legszélén az égi határnak\nS int az öregeknek: 'benneteket várlak!'\nMegrezdűl a feje sok öregnek erre:\nEgymásután mégis mennek a nyughelyre.\n\n'Végső rendelkezést tennék: de hát minek?\nNem igen van: miről. S ha volna sincs: kinek.\nNem hagyok örököst... csak egy hű cselédet:\nAzt kötöm szivedre - - meg a magyar népet.'\n'Szeresd a magyart, de ne faragd le' - szóla,\n'Erejét, formáját, durva kérgét róla:\nMert mi haszna símább, ha jól megfaragják?\nNehezebb eltörni a faragatlan fát.'",
    "A walesi bárdok": "Edward király, angol király\nLéptet fakó lován:\nHadd látom, úgymond, mennyit ér\nA velszi tartomány.\n\nVan-e ott folyó és földje jó?\nLegelőin fű kövér?\nHasznált-e a megöntözés:\nA pártos honfivér?\n\nS a nép, az istenadta nép,\nHa oly boldog-e rajt'\nMint akarom, s mint a barom,\nMelyet igába hajt?\n\nFelség! valóban koronád\nLegszebb gyémántja Velsz:\nFöldet, folyót, legelni jót,\nHegy-völgyet benne lelsz.\n\nS a nép, az istenadta nép\nOly boldog rajta, Sire!\nKunyhói mind hallgatva, mint\nMegannyi puszta sir.\n\nEdward király, angol király\nLéptet fakó lován:\nKörötte csend amerre ment,\nÉs néma tartomány.\n\nMontgomery a vár neve,\nHol aznap este szállt;\nMontgomery, a vár ura,\nVendégli a királyt.\n\nVadat és halat, s mi jó falat\nSzem-szájnak ingere,\nSürgő csoport, száz szolga hord,\nHogy nézni is tereh;\n\nS mind, amiket e szép sziget\nÉtelt-italt terem;\nS mind, ami bor pezsegve forr\nTúl messzi tengeren.\n\nTi urak, ti urak! hát senkisem\nKoccint értem pohárt?\nTi urak, ti urak!... ti velsz ebek!\nNe éljen Eduárd?\n\nVadat és halat, s mi az ég alatt\nSzem-szájnak kellemes,\nAzt látok én: de ördög itt\nBelül minden nemes.\n\nTi urak, ti urak, hitvány ebek!\nNe éljen Eduárd?\nHol van, ki zengje tetteim -\nElő egy velszi bárd!\n\nEgymásra néz a sok vitéz,\nA vendég velsz urak;\nOrcáikon, mint félelem,\nSápadt el a harag.\n\nSzó bennszakad, hang fennakad,\nLehellet megszegik. -\nAjtó megől fehér galamb,\nŐsz bárd emelkedik.\n\nItt van, király, ki tettidet\nElzengi, mond az agg;\nS fegyver csörög, haló hörög\nAmint húrjába csap.\n\n'Fegyver csörög, haló hörög,\nA nap vértóba száll,\nVérszagra gyűl az éji vad:\nTe tetted ezt, király!\n\nLevágva népünk ezrei,\nHalomba, mint kereszt,\nHogy sirva tallóz aki él:\nKirály, te tetted ezt!'\n\nMáglyára! el! igen kemény -\nParancsol Eduárd -\nHa! lágyabb ének kell nekünk;\nS belép egy ifju bárd.\n\n'Ah! lágyan kél az esti szél\nMilford-öböl felé;\nSzüzek siralma, özvegyek\nPanasza nyög belé.\n\nNe szülj rabot, te szűz! anya\nNe szoptass csecsemőt!...'\nS int a király. S elérte még\nA máglyára menőt.\n\nDe vakmerőn s hivatlanúl\nElőáll harmadik;\nKobzán a dal magára vall,\nEz íge hallatik:\n\n'Elhullt csatában a derék -\nNo halld meg Eduárd:\nNeved ki diccsel ejtené,\nNem él oly velszi bárd.\n\nEmléke sír a lanton még -\nNo halld meg Eduárd:\nÁtok fejedre minden dal,\nMelyet zeng velszi bárd.'\n\nMeglátom én! - S parancsot ád\nKirály rettenetest:\nMáglyára, ki ellenszegűl,\nMinden velsz énekest!\n\nSzolgái szét száguldanak,\nOrszág-szerin, tova.\nMontgomeryben így esett\nA híres lakoma. -\n\nS Edward király, angol király\nVágtat fakó lován;\nKörötte ég földszint az ég:\nA velszi tartomány.\n\nÖtszáz, bizony, dalolva ment\nLángsírba velszi bárd:\nDe egy se birta mondani\nHogy: éljen Eduárd. -\n\nHa, ha! mi zúg?... mi éji dal\nLondon utcáin ez?\nFelköttetem a lord-majort,\nHa bosszant bármi nesz!\n\nÁll néma csend; légy szárnya bent,\nSe künn, nem hallatik:\n'Fejére szól, ki szót emel!\nKirály nem alhatik.'\n\nHa, ha! elő síp, dob, zene!\nHarsogjon harsona:\nFülembe zúgja átkait\nA velszi lakoma...\n\nDe túl zenén, túl síp-dobon,\nRiadó kürtön át:\nÖtszáz énekli hangosan\nA vértanúk dalát.",
    "Epilógus": "Az életet már megjártam.\nTöbbnyire csak gyalog jártam,\nGyalog bizon'...\nLegfölebb ha omnibuszon.\n\nLáttam sok kevély fogatot,\nFényes tengelyt, cifra bakot:\nS egy a lelkem!\nSoha meg se' irigyeltem.\n\nNem törődtem bennülővel,\nHetyke úrral, cifra nővel:\nHogy' áll orra\nAz út szélin baktatóra.\n\nHa egy úri lócsiszárral\nTalálkoztam s bevert sárral:\nNem pöröltem, -\nFélreálltam, letöröltem.\n\nHiszen az útfélen itt-ott,\nEgy kis virág nekem nyitott:\nAzt leszedve,\nMegvolt szívem minden kedve.\n\nAz életet, ím, megjártam;\nNem azt adott, amit vártam:\nNéha többet,\nKérve, kellve, kevesebbet.\n\nAda címet, bár nem kértem,\nS több a hír-név, mint az érdem:\nNagyravágyva,\nBételt volna keblem vágya.\n\nKik hiúnak és kevélynek -\nTudom, boldognak is vélnek:\nS boldogságot\nIrígy nélkül még ki látott?\n\nBárha engem titkos métely\nFölemészt: az örök kétely;\nS pályám bére\nÉgető, mint Nessus vére.\n\nMily temérdek munka várt még!...\nMily kevés, amit beválték\nFélbe'-szerbe'\nS hány reményem hagyott cserbe'!...\n\nAz életet már megjártam;\nMit szivembe vágyva zártam,\nAzt nem hozta,\nAttól makacsul megfoszta.\n\nEgy kis független nyugalmat,\nMelyben a dal megfoganhat,\nKértem kérve:\nS ő halasztá évrül-évre.\n\nCsöndes fészket zöld lomb árnyán,\nHova múzsám el-elvárnám,\nMely sajátom;\nBenne én és kis családom.\n\nMunkás, vidám öregséget,\nHol, mit kezdtem, abban véget...\nEnnyi volt csak;\nS hogy megint ültessek, oltsak.\n\nMost, ha adná is már, késő:\nEgy nyugalom vár, a végső:\nMert hogy' szálljon,\nBár kalitja már kinyitva,\nRab madár is, szegett szárnyon?"
  },
  "Ady Endre": {
    "Góg és Magóg fia vagyok én...": "Góg és Magóg fia vagyok én,\nHiába döngetek kaput, falat\nS mégis megkérdem tőletek:\nSzabad-e sírni a Kárpátok alatt?\n\nVerecke híres útján jöttem én,\nFülembe még ősmagyar dal rivall,\nSzabad-e Dévénynél betörnöm\nÚj időknek új dalaival?\nFülembe forró ólmot öntsetek,\nLegyek az új, az énekes Vazul,\nNe halljam az élet új dalait,\nTiporjatok reám durván, gazul.\nDe addig sírva, kínban, mit se várva\nMégiscsak száll új szárnyakon a dal\nS ha elátkozza százszor Pusztaszer,\nMégis győztes, mégis új és magyar.",
    "Kocsi-út az éjszakában": "Milyen csonka ma a Hold,\nAz éj milyen sivatag, néma,\nMilyen szomoru vagyok én ma,\nMilyen csonka ma a Hold.\n\nMinden Egész eltörött,\nMinden láng csak részekben lobban,\nMinden szerelem darabokban,\nMinden Egész eltörött.\n\nFut velem egy rossz szekér,\nUtána mintha jajszó szállna,\nFélig mély csönd és félig lárma,\nFut velem egy rossz szekér."
  },
  "Babits Mihály": {
    "A lírikus epilógja": "Csak én birok versemnek hőse lenni,\nelső s utolsó mindenik dalomban:\na mindenséget vágyom versbe venni,\nde még tovább magamnál nem jutottam.\n\nÉn maradok: magam számára börtön,\nmert én vagyok az alany és a tárgy,\njaj én vagyok az ómega s az alfa.",
    "Jónás imája": "Hozzám már hűtlen lettek a szavak,\nvagy én lettem mint túláradt patak\noly tétova céltalan parttalan\ns ugy hordom régi sok hiú szavam\nmint a tévelygő ár az elszakadt\nsövényt jelzőkarókat gátakat.\nÓh bár adna a Gazda patakom\nsodrának medret, biztos útakon\nvinni tenger felé, bár verseim\ncsücskére Tőle volna szabva rim\nelőre kész, s mely itt áll polcomon,\nszent Bibliája lenne verstanom,\nhogy ki mint Jónás, rest szolgája, hajdan\nbujkálva, később mint Jónás a Halban\nleszálltam a kinoknak eleven\nsüket és forró sötétjébe, nem\nhárom napra, de három hóra, három\névre vagy évszázadra, megtaláljam,\nmielőtt egy mégvakabb és örök\nCethal szájában végkép eltünök,\na régi hangot s, szavaim hibátlan\nhadsorba állván, mint Ő sugja, bátran\nszólhassak s mint rossz gégémből telik\nés ne fáradjak bele estelig\nvagy míg az égi és ninivei hatalmak\nengedik hogy beszéljek s meg ne haljak."
  },
  "József Attila": {
    "Reménytelenül": "Az ember végül homokos,\nszomorú, vizes síkra ér,\nszétnéz merengve és okos\nfejével biccent, nem remél.\n\nÉn is így próbálok csalás\nnélkül szétnézni könnyedén.\nEzüstös fejszesuhanás\njátszik a nyárfa levelén.\n\nA semmi ágán ül szivem,\nkis teste hangtalan vacog,\nköréje gyűlnek szeliden\ns nézik, nézik a csillagok."
  },
  "Kanyádi Sándor": {
    "Valaki jár a fák hegyén": "valaki jár a fák hegyén\nki gyújtja s oltja csillagod\ncsak az nem fél kit a remény\nmár végképp magára hagyott\n\nén félek még reménykedem\nez a megtartó irgalom\na gondviselő félelem\nkísért eddigi utamon\n\nvalaki jár a fák hegyén\nvajon amikor zuhanok\nmeggyújt-e akkor még az én\ntüzemnél egy új csillagot\n\nvagy engem is egyetlenegy\nsötétlő maggá összenyom\ns nem villantja föl lelkemet\negy megszülető csillagon\n\nvalaki jár a fák hegyén\nmondják úr minden porszemen\nmondják hogy maga a remény\nmondják maga a félelem"
  },
  "Reményik Sándor": {
    "Halotti beszéd a hulló leveleknek": "Látjátok feleim, hogy mik vagyunk?\nBizony bíbor és bronz és arany\nÉs örökkévaló szent szépség vagyunk.\nAhogy halódunk, hullunk nesztelen:\nBizony, e világ dőre, esztelen\nPompájánál nagyobb pompa vagyunk.\nNem történhetik velünk semmi sem,\nMi megronthatná szép, igaz-magunk.\nMíg a fán vagyunk: napban ragyogunk\nS ha alászállunk: vár a hűs avar,\nTestvér-levél testvér-lombot takar,\nOtt is otthon vagyunk."
  },
  "Radnóti Miklós": {
    "Hetedik ecloga": "Búvó otthoni táj! Ó, megvan-e még az az otthon?\nBomba sem érte talán? s van, mint amikor bevonultunk?\nÉs aki jobbra nyöszörg, aki balra hever, hazatér-e?\nMondd, van-e ott haza még, ahol értik e hexametert is?\nÉkezetek nélkül, csak sort sor alá tapogatva,\núgy irom itt a homályban a verset, mint ahogy élek,\nvaksin, hernyóként araszolgatván a papíron;\nzseblámpát, könyvet, mindent elvettek a Lager\nőrei s posta se jön, köd száll le csupán barakunkra."
  },
  "Áprily Lajos": {
    "Március": "A nap tüze, látod,\na fürge diákot\na hegyre kicsalta: a csúcsra kiállt.\nCsengve, nevetve\nkibuggyan a kedve\ns egy ős evoét a fénybe kiált.\n\nRégi, kiszáradt\ntó vize árad,\nnéma kutakban a víz kibuzog.\nZeng a picinyke\nszénfejü cinke\nvíg dithyrambusa: dactilusok."
  },
  "Nagy László": {
    "Ki viszi át a Szerelmet": "Létem ha végleg lemerűlt\nki imád tücsök-hegedűt?\nLángot ki lehel deres ágra?\nKi feszül föl a szivárványra?\nLágy hantu mezővé a szikla-\ncsípőket ki öleli sírva?\nKi becéz falban megeredt\nhajakat, verőereket?\nS dúlt hiteknek kicsoda állít\nkáromkodásból katedrálist?\nLétem ha végleg lemerűlt,\nki rettenti a keselyűt!\nS ki viszi át fogában tartva\na Szerelmet a túlsó partra!"
  }
}
